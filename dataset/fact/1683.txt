ماسک‌های تنفسی که بازدهی و توانایی آن‌ها با بهره‌گیری از فناوری نانو افزایش یافته است، با عنوان «ماسک نانو» شناخته می‌شوند. بیشتر «ماسک‌های نانو» دارای یک لایه نانوالیاف هستند که قابلیت فیلتراسیون ماسک را افزایش داده و مانع از ورود ذرات معلق و عوامل بیماری‌زا بسیار ریز (حتی زیر ۲/۵ میکرون) به دستگاه تنفسی می‌شوند. به تازگی نوع دیگری از «ماسک‌های نانو» نیز تولید شده‌اند که به جای استفاده از لایه «نانوالیاف» از «نانوذرات با ویژگی ضدویروس» در تاروپود آن‌ها استفاده شده و ویروس‌ها و سایر عوامل بیماری‌زا پس از برخورد با سطح آن از بین می‌روند.