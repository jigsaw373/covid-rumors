عوارض عفونت کووید ۱۹ در بین خردسالان و کودکان با علائم شناخته شده سویه‌های قبلی در بین بزرگسالان متفاوت است و شیوع سریع‌تر و گسترده‌تر سویه امیکرون به‌ویژه در بین کودکان بر نگرانی والدین و پزشکان افزوده است.

در یک بیمارستان مخصوص اطفال در حومه شهر "بُن" آلمان، متخصصان علائم جدیدی را در کودکان مبتلا به امیکرون مشاهده کرده‌اند. با وجودی‌که به‌ نظر می‌رسد شدت این سویه در مقایسه با سویه‌های پیشین کمتر باشد اما در برخی از کودکان علائمی بروز داده که بر نگرانی‌ها افزوده است.

نتایج مراجعات به این مرکز درمانی در اکثر موارد نشان‌دهنده آن است که ابتلای کودکان به امیکرون یا توام با مشکلات گوارشی بوده یا در آنها ابتلا به بیماری‌های عمومی مشاهده شده است.

به‌ نظر می‌رسد اطفال در سنین پایین‌تر بیشتر به مسمومیت خونی یا نوعی "سپتیسمی" (Sepsis یا همان گندخونی، نوعی التهاب است که سراسر بدن را فرا می‌گیرد و به دلیل عفونت پیش می‌آید) در پی ابتلا به امیکرون دچار می شوند.

شدت مریضی در این‌دسته از کودکان بالا است و اغلب به تزریق سرم نیاز پیدا می‌کنند چرا که به‌هیچ‌وجه تمایلی به خوردن یا نوشیدن ندارند. اما معمولا این بچه‌ها به مشکلات تنفسی دچار نمی‌شوند.