به‌طور کلی، جانسون اند جانسون می‌گوید واکسن این شرکت در پیشگیری از موارد متوسط تا شدید کووید ۱۹ حدود ۶۶ درصد مؤثر است؛ اما در این عدد نکات ظریفی وجود دارد. به گزارش فوربز، کارآیی واکسن در برخی مناطق مانند آفریقای جنوبی که در آن سویه‌ی 501Y.V2 کووید غالب است، اندکی پایین‌تر بود. از طرف دیگر، این واکسن در کارآزمایی‌های بالینی ایالات متحده که در آن، گونه‌ی اصلی SARS-CoV-2 فراوان‌ترین سویه است، تأثیر بیشتری داشت. مطالعات نشان داد که در ایالات متحده این واکسن در پیشگیری از کووید ۱۹ متوسط ۷۲ درصد و در پیشگیری از کووید ۱۹ شدید ۸۶ درصد مؤثر بود. اما به گفته‌ی جنا گاتمیلر، پژوهشگر واکسن در دانشگاه شیکاگو، این، مهم‌ترین معیار کارآیی نیست. او می‌گوید: «فکر می‌کنم مهم‌ترین مسئله این است که مردم در بیمارستان بستری نمی‌شوند. این واکسن از بستری شدن و در نهایت مرگ پیشگیری می‌کند. برای بازگشت به وضعیت عادی، این مهم‌ترین مسئله است. هیچ ‌یک از افراد شرکت‌کننده در کارآزمایی‌های بالینی که واکسن جانسون اند جانسون را دریافت کرده بودند، براثر کووید ۱۹ بستری نشدند و هیچ مورد مرگ ناشی از کووید ۱۹ در میان افراد واکسینه‌شده مشاهده نشد.