جهش، یک رفتار طبیعی تمامی ویروس‌هاست و ارتباطی به دست‌ساز بودن یا غیر دست‌ساز بودن ویروس ندارد. ویروس کرونا نیز مثل آنفلوانزا و ایدز دائماً جهش پیدا می‌کند، چه ما واکسن بزنیم و چه واکسن نزنیم، اما هرچقدر کندتر واکسن بزنیم و ویروس در کشور شایع‌تر شود، این جهش زودتر اتفاق می‌افتد و موج‌ها به هم نزدیک می‌شود، درحالی‌که اگر زودتر کل جامعه را واکسن بزنیم در موج‌های بعدی شاهد مرگ‌ومیر بالا نخواهیم بود. تا وقتی‌که واکسیناسیون حداقل به مرز ۷۰ درصد جامعه نرسد با هر جهش ویروس شاهد مرگ‌ومیر مردم خواهیم بود اما بعدازآن مرگ‌ومیر به‌شدت کاهش پیدا می‌کند. با هر جهشی که اتفاق می‌افتد شرکت‌های واکسن‌سازی می‌توانند ظرف چهارتا شش هفته واکسن را تغییر دهند، اما تا به اینجا همچنان واکسن‌ها بر روی جهش‌های جدید اثربخش بوده‌اند.