در موارد متعددی مشخص شده است که ویروس‌های تنفسی مانند آنفلوانزا از حیوانات به انسان‌ها منتقل می‌شوند و شیوع بیماری‌های فاجعه‌باری مانند همه‌گیری "ویروس آنفلوانزای A زیرگروه H1N1"، "ویروس آنفلوانزای A زیرگروه H2N2" یا "ویروس آنفلوانزای A زیرگروه H3N2" و همچنین همه‌گیری "آنفلوانزای H5N1" پرندگان را در پی دارند. عصاره گیاه موسوم به "اکیناسه"(Echinacea) به جای فعال‌سازی ایمنی، سیستم ایمنی را به گونه‌ای تغییر می‌دهد که بهترین شکل تنظیم دستگاه ایمنی تطبیقی باشد. اکیناسه در یک پژوهش جدید، بیان سیتوکین‌های التهابی "فاکتور نکروز توموری آلفا"(TNF-α) و "اینترلوکین ۱ بتا"(IL-1-β) را تا ۲۴ درصد کاهش داد و سیتوکین ضد التهابی "اینترلوکین ۱۰"(IL-10) را در مقایسه با پایه افزایش داد. علاوه بر این، تولید یک اصلاح‌کننده واکنش ایمنی و ضد ویروسی موسوم به "اینترفرون گاما"(IFN-ϒ) تا ۵۰ درصد افزایش یافت. همچنین، فرآیندهای تعدیل‌کننده ایمنی اکیناسه، فعال شدن قابل توجه "سیستم اندوکانابینوئید" (endocannabinoid system) از طریق "گیرنده کانابینوئید نوع ۲"(CB2) توسط "N-آلکیل‌آمیدها"(N-alkylamides) را شامل می‌شود. تعدادی از این N-الکیل‌آمیدهای زیست‌فعال، شباهت‌های ساختاری با اندوکانابینوئیدها دارند که در غلظت‌های نانومولار کم، اثر ضدالتهابی بر محیط سیتوکین می‌گذارند. فعال شدن سیستم اندوکانابینوئید طی پیشروی کووید-۱۹ می‌تواند راه جدیدی برای مقابله با التهاب سیستمیک و طوفان سیتوکین باشد. هدف از این پژوهش که توسط گروهی از دانشمندان موسسات چند ملیتی انجام شد، بررسی بالینی ابتلا به کروناویروس در زمینه تجویز اکیناسه و ارزیابی مزایای پیشگیرانه و درمانی آن بود. بررسی بالینی ابتدایی به ‌عنوان یک آزمایش تصادفی‌ تک‌مرکزی، دوسوکور و کنترل‌شده با دارونما، در "دانشگاه کاردیف"(Cardiff University) انجام شد. از شرکت‌کنندگان ۱۸ سال به بالا خواسته شد تا محلول حاوی اکیناسه را روزانه و به مدت چهار ماه استفاده کنند. اثرات پیشگیرانه روی کروناویروس، از نظر آماری معنی‌دار بود. میزان بروز بیماری در گروه درمان‌شده با اکیناسه، ۵.۵ درصد و در گروهی که دارونما دریافت کرده بودند، ۱۴.۶ درصد بود. این پژوهش نشان داد که عصاره اکیناسه، اثر ضد ویروسی مستقیمی بر انواع ویروس‌های تنفسی از جمله کروناویروس‌ها دارد. این عصاره، به تقویت تولید اینترفرون گاما می‌پردازد و تولید سیتوکین‌های التهابی مانند فاکتور نکروز توموری آلفا را مهار می‌کند. این عصاره گیاهی در بزرگسالان و کودکان، محافظتی عالی را در برابر ویروس‌هایی مانند کروناویروس‌ نشان می‌دهد. نتایج بالینی ابتدایی در مورد کروناویروس ممکن است شواهد بیشتری را ارائه کنند که نشان می‌دهند شاید بتوان اکیناسه را برای مقابله با این ویروس خاص به کار برد. این پژوهش، در مجله "Microorganisms" به چاپ رسید