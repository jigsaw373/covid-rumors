جامعه علمی برای یافتن درمان‌های مؤثر کووید-۱۹ و کنترل این بیماری همه‌گیر تلاش می‌کند. ارائه یک داروی خوراکی که قابل دسترس، ارزان و ایمن باشد، برای درمان یا مهار پیشروی کووید-۱۹ مهم است و پیشرفت قابل توجهی برای مقابله با کووید-۱۹ خواهد بود.

نیتازوکسانید در ابتدا برای درمان اسهال ناشی از انگل‌های "ژیاردیا"(Giardia) و "کریپتوزپوریدیوم"(Cryptosporidium) ارائه شد. به علاوه، بررسی‌های درون‌کشتگاهی، توانایی نیتازوکسانید و متابولیت موسوم به "تیزوکسانید"(tizoxanide) را در مهار چندین نوع ویروس از جمله کروناویروس نشان داده‌اند.

پژوهشگران این پروژه در یکی از پژوهش‌های پیشین خود، توانایی نیتازوکسانید را در ایجاد یک محیط ضد ویروسی گسترده برای غلبه بر راهبردهای فرار ایمنی ویروس نشان داده‌اند. این یافته‌ها، پژوهشگران را بر آن داشت تا توانایی نیتازوکسانید را برای مهار کردن تکثیر کروناویروس و عوامل بیماری‌زا در مدل‌های فیزیولوژیکی پستانداران و سلول‌های انسانی آزمایش کنند.

پژوهشگران در این پروژه، آزمایش‌های ضد ویروسی را در سلول‌های موسوم به "Vero E6" انجام دادند که به کروناویروس آلوده شده بودند. آنها سلول‌ها را در معرض نیتازوکسانید و تیزوکسانید قرار دادند و پس از ۴۸ ساعت، توانایی مهار آنها را محاسبه کردند.