یک پژوهش جدید، مجموعه‌ای از محصولات طبیعی را شناسایی کرده است که می‌توانند "Mpro" را که پروتئاز اصلی "کروناویروس سندروم حاد تنفسی ۲"(SARS-CoV-2) است، مهار کنند. Mpro، نقشی اساسی در تکثیر و رونویسی کروناویروس دارد و به عنوان یک هدف درمانی بالقوه در نظر گرفته می‌شود زیرا مهار آن می‌تواند از پیشروی ویروس جلوگیری کند.

این پژوهش که به سرپرستی پروفسور "خامه روبیو مارتینز"(Jaime Rubio Martínez)، پژوهشگر "دانشگاه بارسلونا"(University of Barcelona) انجام شده است، می‌تواند به طراحی راهبردهای درمانی جدیدی برای مقابله با کووید-۱۹ کمک کند. این پیشرفت علمی جدید، بر استفاده از غربالگری مجازی مبتنی است که یک روش تحلیلی محاسباتی برای شناسایی و انتخاب ترکیبات دارویی به شمار می‌رود.