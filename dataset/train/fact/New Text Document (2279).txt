به گفته سازمان جهانی بهداشت واکسن‌ها بسیار کم خطرند و سالانه جان ۲ تا ۳ میلیون نفر را در جهان نجات می‌دهند. با این حال هیچ واکسنی هم کاملا بی‌خطر نیست اما ریسکی که از تزریق آن‌ها متحمل می‌شویم در مقابل منافعی که به همراه دارند، بسیار ناچیز است. مثلا درد در ناحیه بازو از جمله عوارض جانبی تزریق واکسن است ولی این درد معمولا شدید نیست. عوارض جدی‌تری هم ممکن است رخ بدهند ولی احتمال بروز آن‌ها بر اساس تخمین‌های سازمان جهانی بهداشت "بسیار نادر" است. به گفته این سازمان "احتمال آسیب دیدن فرد از خود بیماری بسیار بیشتر از آسیب دیدنش بر اثر تزریق واکسن بیماری است." بیشتر واکسن‌هایی که امروزه از آن‌ها استفاده می‌کنیم، دهه‌ها است که مورد استفاده هستند و جان میلیون‌ها نفر را نجات داده‌اند.