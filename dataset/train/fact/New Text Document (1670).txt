بر اساس نتایج تحقیق پژوهشگران مراکز کنترل و پیشگیری از بیماری آمریکا، عوارض جانبی تزریق واکسن در زنان بیش از مردان گزارش شده است؛ به‌ طوری که در این مطالعه، ۱۵زن از ۱۶زن معمولا پس از تزریق واکسن، دچار نشانه‌هایی مثل سرماخوردگی شده‌اند. بررسی‌ها نشان می‌دهد هورمون‌های جنسی مثل استروژن و تستسترون، در ایجاد این عارضه در زنان نقش داشته است. پیش از این پژوهشگران کمیته راهبری مطالعات واکسیناسیون کوویدـ۱۹، معاونت تحقیقات و فناوری وزارت بهداشت و دانشگاه علوم‌ پزشکی شاهرود در مطالعه‌ای، اعلام کردند ایجاد حداقل یک واکنش موضعی یا سیستمیک در روز اول بعد از تزریق برای واکسن‌های آسترازنیکا، سینوفارم، اسپوتنیک و برکت به‌ترتیب ۹۰.۶ درصد، ۴۹.۹ درصد، ۸۳.۹ درصد و ۳۹.۵ درصد بوده است. در بررسی ۱۸۶مورد بیمار بستری شده به‌علت کوویدـ۱۹ پس از تزریق واکسن، تنها یک مورد عارضه ترومبوآمبولی ریه به‌دنبال تزریق واکسن سینوفارم گزارش شده است. همچنین واکنش‌های موضعی و سیستمیک تزریق واکسن در روزهای اول بعد از تزریق در واکسن آسترازنیکا بیشتر از سایر انواع واکسن‌هاست و در درجه بعدی واکسن‌های اسپوتنیک‌وی، سینوفارم و برکت قرار دارند. این واکنش‌ها تا پایان هفته اول بعد از واکسیناسیون روند کاهشی دارد.