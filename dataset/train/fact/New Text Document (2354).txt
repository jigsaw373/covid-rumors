محلول‌های ضد عفونی و ژل‌ها، عمدتاً حاوی اتانول و ایزوپروپیل الکل هستند و پوست را خشک می‌کنند و می‌توانند واکنش‌های حساسیت‌زایی و آلرژیک را به همراه داشته باشند. ممکن است افراد دچار درماتیت شوند و نیاز به درمان‌های جانبی مثل کرم‌های مرطوب‌کننده یا صابون‌های کرم‌دار و در موارد شدیدتر تجویز کورتیکواستروئیدها پیدا کنند. همه این‌ها اثرات بد ترکیبات پاک‌کننده الکلی است و این موضوع به دلیل پاندمی، اجتناب‌ناپذیر است. همه ما این تجربه را داریم که پوست دستمان خشک شده و یا حتی به خاطر ماسک، پوست صورتمان دچار واکنش‌های حساسیتی و آلرژیک شده است. طبیعی است که فلور پوست هم می‌تواند تحت تاثیر این مواد قرار بگیرد و مشکلات تشدید شوند. ما باید با استفاده از ترکیبات مرطوب‌کننده و پروبیوتیک، پره‌بیوتیک و یا پُست‌بیوتیک کمک کنیم تا فلور نرمال پوست و سلامتی پوست را حفظ کنیم.