عملکرد واکسن کووید جانسون اند جانسون با واکسن‌های mRNA که قبلا تأیید شده‌اند، تفاوت دارد. واکسن جانسون اند جانسون به ‌جای تزریق رشته‌هایی از mRNA، ویروس بی‌خطری که حامل DNA است، وارد بدن فرد می‌کند. ویروس مذکور یک آدنوویروس‌ اصلاح‌شده از خانواده‌ای از ویروس‌ها است که موجب سرماخوردگی می‌شوند؛ اما این ویروس تغییریافته شما را بیمار نخواهد کرد. در عوض آدنوویروس اصلاح‌شده، DNA کدکننده‌ی پروتئین اسپایک ویروس کرونا را به سلول‌های بدن می‌رساند. پس از ورود، DNA به سلول‌ها دستور می‌دهد نسخه‌هایی از پروتئین اسپایک را بسازند. پروتئین اسپایک روی سطح ویروس کرونای عامل کووید ۱۹ قرار دارد. پروتئین‌های اسپایک حاصل به سیستم ایمنی آموزش می‌دهند به‌ دنبال پروتئین‌های مشابه باشد و آنتی‌بادی‌ها را برای مبارزه با کووید ۱۹ آماده کند. به این ترتیب، اگر ویروس کووید ۱۹ وارد بدن شود، سیستم ایمنی آن را شناسایی می‌کند و برای مبارزه با آن آماده است. جانسون اند جانسون چند سال پیش برای مبارزه با ابولا، واکسن وکتور آدنوویروس مشابهی ساخت.