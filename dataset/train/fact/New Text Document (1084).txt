بسیاری از کلینیک‌ها از تصاویر اشعه X برای تشخیص و طبقه‌بندی بیماران مبتلا به کووید ۱۹ استفاده می‌کنند اما طبقه‌بندی این تصاویر مستلزم دسترسی به اطلاعات دقیقی است که با استفاده از روش‌های فعلی امکان دستیابی به آن وجود ندارد. محققان در این بررسی نوعی فناوری یادگیری ماشین را توسعه دادند که قادر است بر اساس مجموعه‌های آماری موجود به سرعت اطلاعات جدیدی را تولید کند. این فناوری در واقع یک فناوری طبقه‌بندی است که امکان تولید تصاویر حاوی اطلاعات مورد نیاز برای طبقه‌بندی انواع بیماری کووید ۱۹ را با دقت بالا در اختیار می‌گذارد و یک ابزار بسیار توانمند برای درک صحیح روش‌های اثرگذاری این بیماری بر افراد مختلف است. قرار است گزارش کامل این تحقیقات در کنفرانس IEEE Big Data ۲۰۲۰ ارایه شود. ویروس کرونا موسوم به «کووید ۱۹» اواسط ماه دسامبر ۲۰۱۹ میلادی (۲۴ اذر ۱۳۹۸) در شهر ووهان واقع در مرکز چین گزارش شد. ابتدا از این بیماری به عنوان ذات‌الریه نام برده شد؛ اما کمیسیون ملی بهداشت چین در ۳۰ دسامبر سال ۲۰۱۹ میلادی (۹ دی ماه ۹۸) به صورت رسمی شیوع این ویروس را در چین اعلام کرد. تدروس آدهانوم مدیر کل سازمان جهانی بهداشت روز چهارشنبه ۲۱ اسفندماه ۹۸ در کنفرانسی تاکید کرد که اگرچه واژه همه‌گیر (pandemic)  به دلیل حساسیتی که دارد نباید بدون دقت مورد استفاده قرار گیرد؛ اما ارزیابی‌های این سازمان ویروس کرونا را «همه‌گیر جهانی» شناسایی و اعلام می‌کند.