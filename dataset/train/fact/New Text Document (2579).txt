هدف از تزریق دُز یادآور واکسن، افزایش سطح واکنش ایمنی پس از کاهش طبیعی آن است. دُز یادآور، سیستم ایمنی را فریب داده و این تصور ایجاد می شود که پاتوژن (عامل بیماری زا) به بدن حمله کرده است، بنابراین سلول‌های تولیدکننده آنتی‌بادی و سایر سلول‌های ایمنی فراخوانده می‌شوند. کمیت و کیفیت آنتی بادی های تولید شده می تواند افزایش یابد. سیستم ایمنی از طریق فرآیندی به نام "بلوغ میل ترکیبی آنتی‌بادی" یاد می‌گیرد که در شناسایی یک پاتوژن و ساخت آنتی‌بادی‌هایی که محکم‌تر به هدف خود متصل می‌شوند، بهتر عمل کند. به طور مثال در کروناویروس، آنتی‌بادی‌های بالغ می‌توانند در تشخیص سویه ها با جهش‌های متعدد مؤثرتر باشند.