تأثیر واکسن مدرنا پس از دو هفته از تزریق اول آغاز می‌شود و تأثیر پایانی آن پس از دو هفته از تزریق دوم آغاز می‌شود. میزان تأثیر این واکسن ۹۴ درصد ارزیابی شده‌است.[۱۲] طی آزمایش بر ۱۵٬۱۸۱ نفر از مردم آمریکا، ۱۱ نفر مبتلا به بیماری شدند. در مقابل، ۱۸۵ نفر از همین شمار افراد واکسینه نشده در گروه شاهد، مبتلا به بیماری شدند. هیچ‌یک از افراد واکسینه شده در این بررسی دچار موارد حاد کووید ۱۹ نشدند اما در گروه واکسینه نشده ۱۱ مورد بیماری حاد رخ داد. در میزان تأثیر واکسن بر گروه‌های مختلف سنی، جنسیت، نژاد و همچنین در گروه‌های مستعد به ابتلا تفاوتی مشاهده نشد. این کارآزمایی در افراد بالای ۱۸ سال انجام گرفت و بررسی واکسن‌های مخصوص کودکان زیر ۱۱ سال (KidCOVE) و نوجوانان ۱۲ تا ۱۷ سال (KidCOVE) در حال انجام است. تا آوریل ۲۰۲۱، مدت زمان مصونیت افراد واکسینه شده، مشخص نیست و یک کارآزمایی ۲ ساله برای بررسی ماندگاری مصونیت در حال انجام است.